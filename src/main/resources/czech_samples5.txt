Skloňováním se v češtině vyjadřuje jednotné (singulár) a množné (plurál) číslo a sedm pádů – nominativ, genitiv, 
dativ, akuzativ, vokativ, lokál a instrumentál. Obě tyto mluvnické kategorie jsou vyjadřovány vždy připojením jediné 
koncovky, např. koncovka -u ve tvaru ženu vyjadřuje akuzativ a jednotné číslo slova žena. Volba koncovek záleží 
na slovním druhu,  rodu a typu skloňování. Pro každý typ existuje vlastní vzor skloňování, který má vlastní sadu 
koncovek. V rámci  jednotlivých typů skloňování jsou vždy některé koncovky společné pro více pádů (např. pána je 
genitiv a akuzativ singuláru slova pán), žádné slovo proto nemá 14 různých tvarů.

V podrobnější teorii se ze sématnického a syntaktického hlediska někdy rozlišuje v češtině více pádů, další pády
jsou však zpravidla pojímány jako speciální případy či varianty některého ze 7 základních pádů. Například pod 6.
pád (nazývaný lokál) je zahrnut i propozitiv (mluvit o něčem) či temporál (v týdnu) nebo v rámci 2. pádu
(nazývaného genitiv) lze rozlišovat též negativ, partitiv a numerativ.[1] V některých případech toto rozlišení 
může mít vliv i na preferenci tvarové varianty (o hradu, na hradě).